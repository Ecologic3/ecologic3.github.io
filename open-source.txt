Open source (doslovný preklad otvorený zdroj) je vo všeobecnosti akákoľvek verejnosti dostupná informácia s podmienkou zachovania jej ďalšieho slobodného šírenia. V tomto prípade nie je dôležité hovoriť o poplatku za jeho získanie, open source znamená slobodu prístupu. Open source je filozofia rovnomenného hnutia, ktoré založil Eric Raymond vo februári 1998.

Špecificky open source znamená open-source softvér, čo bol pôvodný význam, ktorý bol neskôr zovšeobecnený (všeobecne sa používa aj open content, t. j. otvorený obsah).

Open-source softvér musí mať dostupný zdrojový kód; koncoví používatelia musia mať právo voľne používať, modifikovať a šíriť softvér, ako aj právo baliť a predávať produkt. Softvér so zdrojovým kódom uvoľneným ako public domain aj pod GNU General Public License (GPL) spĺňa tieto podmienky. Open-source licencie môžu obsahovať ešte ďalšie obmedzujúce podmienky ako napr. uvedenie mena autora a uvedenie autorských práv.

Napriek zjavným podobnostiam je open-source softvér odlišný od slobodného softvéru. Definícia Nadácie slobodného softvéru je užšia než definícia open source. Dôsledkom je, že slobodný softvér je open source, ale open-source softvér nemusí byť slobodný („free“). Softvér distribuovaný za podmienok licencií GPL aj BSD licencie sú považované za open source aj slobodný softvér.

Rozhodnutie osvojiť si termín open source navrhla Christine Peterson a bol čiastočne založený na nedorozumeniach plynúcich z dvojakého významu slova „free“ (pozri slobodný softvér). Free má význam „slobodný“ aj „zadarmo“. Priaznivci open source zdôrazňuje prvý význam a preto aj v slovenčine sa free softvér v tejto komunite prekladá výhradne ako „slobodný softvér“.

Open source je aj registrovanou obchodnou značkou pre slobodné softvérové produkty.

Pojem „Open Source“ odkazuje na niečo, čo môže byť zmenené, pretože toho dizajn je verejne prístupný. Aj keď vznikol v súvislosti s rozvojom počítačového softvéru, dnes termín „Open Source“ označuje súbor hodnôt toho, čo nazývame Open Source spôsobom. Open Source projekty, produkty, alebo iniciatívy, sú tie, ktoré prijali otvorenú výmenu, účasť na spolupráci, rýchly „prototyping“, transparentnosť, meritokracia a rozvoj spoločnosti.[1]

Open source neznamená len prístup k zdrojovému kódu. Distribučné podmienky Open Source softvéru musia spĺňať nasledujúce kritériá:

    bezplatnú redistribúciu
    zdrojový kód
    odvodené práce
    integritu autorovho zdrojového kódu
    neobsahovať diskrimináciu jednotlivcov či skupín
    neobsahovať diskrimináciu na poli úsilia
    distribúciu licencie
    licencia musí byť rovnaká pre celý produkt
    licencia nesmie obmedzovať iný softvér
    licencia musí byť technologicky neutrálna