 je spôsob distribúcie softvéru, ktorý umožňuje program bezplatne vyskúšať alebo používať po obmedzenú dobu. Po vypršaní tejto doby je používateľ povinný zaplatiť požadovanú cenu programu alebo program odinštalovať. 

Programy označované ako shareware patria do skupiny programov súhrnne označovaných ako voľne šíriteľné programy. Voľne šíriteľný však neznamená automaticky voľne použiteľný. Za používanie shareware programu je potrebné po určitej dobe autorovi poskytnúť požadovanú odmenu. Tí skromnejší autori sa uspokoja s pár dolármi, no vo väčších aplikáciách sú to radovo desiatky dolárov. Shareware je však spravidla lacnejší, než funkčne obdobné komerčné aplikácie, najmä preto, že autor či producent nemusel vynaložiť prostriedky do predajnej siete. Shareware program je možné voľne kopírovať, umiestňovať do najrôznejších výberov či už na Internete alebo na CD-ROM. Dodržať je nutné len jednu základnú podmienku: program a jeho formu jeho distribúcie nesmie nikto bez povolenia autora meniť.

Spôsob voľného šírenia programov formou shareware volia predovšetkým začínajúce firmy, ktoré si nemôžu dovoliť investovať do nákladnej distribúcie v predajnej sieti. Myšlienka je založená na tom, že ak je produkt skutočne dobrý, šíri sa dobre sám. Neregistrovaný program býva oproti zaplatenej kópii často funkčne obmedzený, časovo limitovaný, alebo inak upravený. Niekedy sa autori uspokoja len s informačným úvodným dialógom alebo napr. s odpočítavaním, ktoré dokáže používanie neregistrovaného produktu skutočne veľmi znepríjemniť.

Shareware distribúciou, na rozdiel od pirátskych kópií, ponúkajú autori zákazníkom možnosť vyskúšať program a jeho možnosti celkom neviazane a hlavne legálne na vlastnom počítači. Je však potrebné mať na pamäti, že používanie programu po stanovenej lehote alebo za iných podmienok je prakticky totožné s prevádzaním pirátskej kópie. Programy väčšinou po skúšobnej dobe neukončia svoju činnosť, ale napríklad len zintenzívnia naliehanie na registráciu kópie, od ktorého si nepomôžete ani novou inštaláciou. Ďalšie požívanie takejto kópie je vtedy čisto na svedomí užívateľa.